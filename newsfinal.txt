ഇലക്‌ട്രോണിക്‌സ് തലച്ചോറുകളുള്ള യന്ത്രമനുഷ്യര്‍ (റോബോട്ട്‌സ്) അഥവാ കമ്പ്യൂട്ടറുകള്‍ ഇരുഭാഗവും നല്‍കുന്ന വാദമുഖങ്ങളും മുന്‍വിധി ന്യായങ്ങളും പരിശോധിച്ച് തര്‍ക്കവിഷയങ്ങളില്‍ തീര്‍പ്പുകല്പിക്കുന്ന ഒരു സംവിധാനം ഭാവിയില്‍ അസംഭവ്യമല്ല. തികച്ചും യാന്ത്രികമാണെങ്കിലും 100 ശതമാനവും നിഷ്പക്ഷമാകാന്‍ കഴിയുന്ന അത്തരം ഒരു നീതിന്യായവ്യവസ്ഥയെ പ്രതീക്ഷയോടെ ഉറ്റുനോക്കുന്നവരുണ്ട്. ന്യായാധിപന്‍മാരുടെ നിഷ്പക്ഷതയ്ക്കും സത്യസന്ധതയ്ക്കും സ്വഭാവശുദ്ധിക്കുമെതിരെ ആരോപണങ്ങള്‍ വര്‍ധിച്ചുകൊണ്ടിരിക്കുന്ന ഇക്കാലത്ത് അത്തരം ഒരു പരീക്ഷണത്തിന് വലിയ പ്രസക്തി ഉണ്ടെന്ന് ഒറ്റനോട്ടത്തില്‍ തോന്നാം.

എന്നാല്‍, അല്പംകൂടെ കടന്നുചിന്തിച്ചാല്‍ 'നീതിന്യായ' പ്രക്രിയയിലെ 'നീതി', 'ന്യായം' എന്നീ അടിസ്ഥാന ഘടകങ്ങളോട് കൂറുപുലര്‍ത്താന്‍ അഥവാ നീതിപുലര്‍ത്താന്‍ ഇത്തരം യന്ത്രമനുഷ്യര്‍ക്കോ അവരുടെ തീര്‍പ്പുകല്പിക്കലിനോ ഒരിക്കലും കഴിയില്ല എന്ന സത്യം വെളിവാകും. ഒരു വിധിന്യായത്തിലെ മേല്‍പ്പറഞ്ഞ രണ്ട് ഘടകങ്ങളും സംസ്‌കാരസമ്പന്നമായ മനുഷ്യമനസ്സിന്റെ ബൗദ്ധികതലത്തിലെ വ്യാപാരങ്ങളെ ആശ്രയിച്ചാണിരിക്കുക. അതുതന്നെ ചരിത്ര അവബോധം, സമൂഹ പശ്ചാത്തലം, സമൂഹപുരോഗതിയെക്കുറിച്ചുള്ള കാഴ്ചപ്പാട് എന്നിവയുടെ പശ്ചാത്തലത്തില്‍ ഒരു ന്യായാധിപ മനസ്സിന്റെ മൂശയില്‍ നിരവധി സംഘര്‍ഷങ്ങളിലൂടെ വാര്‍ത്തെടുക്കുന്നതാണ്. ഇവിടെയാണ് നീതിന്യായ പ്രക്രിയയില്‍ ന്യായാധിപ മനസ്സിന്റെ അല്ലെങ്കില്‍ ഹൃദയത്തിന്റെ പങ്കിനും സ്വാതന്ത്ര്യത്തിനുമുള്ള പ്രസക്തി.

ഇത്രയും എഴുതിയത് ചില കേസുകള്‍ കേള്‍ക്കുന്നതില്‍നിന്ന് പിന്മാറാന്‍ ന്യായാധിപന്‍മാര്‍ക്ക് അവകാശമുണ്ടോ അത് ന്യായമാണോ അതോ അവര്‍ ഉത്തരവാദിത്വത്തില്‍നിന്ന് ഒളിച്ചോടുകയാണോ എന്ന് ചിന്തിക്കുന്നതിന്റെ ആമുഖമായാണ്. ഇക്കാര്യത്തില്‍ തീരുമാനമെടുക്കാനുള്ള അവകാശവും സ്വാതന്ത്ര്യവും അതാത് ന്യായാധിപന്‍മാര്‍ക്ക് വിട്ടുകൊടുക്കുന്നതാണ് ന്യായവും യുക്തിയും എന്നെനിക്ക് തോന്നുന്നു. ഇവിടെ ന്യായാധിപന്റെ അധികാരവും അവകാശവും ഉത്തരവാദിത്വവും തമ്മിലുള്ള വേര്‍തിരിവുകളുടെ ഉള്‍ക്കാഴ്ചകളിലേക്കാണ് നാം എത്തുക. ഒരു ന്യായാധിപന് തന്റേതായ കാരണങ്ങളാല്‍ ഒരു പ്രത്യേക കേസ് താന്‍ കേള്‍ക്കുന്നില്ല. അത് മറ്റൊരു ജഡ്ജിയുടെ മുന്നിലേക്ക് അയയ്ക്കണം എന്നുപറയാനുള്ള അധികാരമോ അവകാശമോ ഇല്ല എന്ന് ഭരണഘടനയിലോ മറ്റൊരു നിയമത്തിലോ പറഞ്ഞിട്ടില്ല. നിഷ്പക്ഷമായും നിര്‍ഭയമായും സത്യസന്ധമായും തന്റെ കടമ നിര്‍വഹിക്കും എന്ന ഭരണഘടനയിലെ സത്യപ്രതിജ്ഞ ന്യായാധിപന്റെ ഈ അധികാരമോ അവകാശമോ എടുത്തുകളയുന്നുമില്ല. മറിച്ച് ആ പ്രതിജ്ഞയുടെ അന്തസ്സത്ത, അതിനോട് നീതിപുലര്‍ത്താന്‍ തന്റേതായ കാരണങ്ങളാല്‍ ഒരു കേസ് കേള്‍ക്കേണ്ട ന്യായാധിപന് കഴിയുന്നില്ലെങ്കില്‍ താനത് കേള്‍ക്കുന്നില്ല എന്നുപറയാനുള്ള അധികാരവും അവകാശവും അദ്ദേഹത്തില്‍ നിക്ഷിപ്തമാക്കുന്നതാണ്. മറിച്ച് സംഭവിക്കുന്നതാണ് ആ പ്രതിജ്ഞയുടെ ലംഘനം.

ഈ കാര്യത്തില്‍ ഒരു ന്യായാധിപന്‍ നിയമപരവും ധാര്‍മികവും നീതിശാസ്ത്രപരവുമായ നിബന്ധനകള്‍ക്ക് വിധേയനാണ്. തനിക്ക് പ്രത്യക്ഷമോ പരോക്ഷമോ ആയ ബന്ധമോ പങ്കാളിത്തമോ പ്രയോജനമുള്ളതോ ആയ ഒരു വിഷയത്തെക്കുറിച്ചുള്ളതോ അല്ലെങ്കില്‍ കക്ഷികളോ അഭിഭാഷകരോ തനിക്ക് ബന്ധമുള്ളവരോ ആയ കേസുകള്‍ കേള്‍ക്കുന്നതില്‍നിന്ന് ഒരു ന്യായാധിപന് നിയമപരമായ വിലക്കുണ്ട്. അത് മറച്ചുവെച്ച് ആ കേസ് കേള്‍ക്കാന്‍ ഒരു ന്യായാധിപന്‍ തയ്യാറാകുകയാണെങ്കില്‍ അത് മറ്റൊരുകോടതിയിലേക്ക് മാറ്റണം എന്നുപറയാനുള്ള അവകാശം അതില്‍ പരാതിയുള്ള കക്ഷിക്കും അയാളുടെ അഭിഭാഷകനും ഉണ്ട്.

അടുത്തത് ധാര്‍മികതയുടെ പ്രശ്‌നമാണ്. ഇക്കാര്യത്തില്‍ ന്യായാധിപന് അദ്ദേഹത്തിന്റെ മനഃസാക്ഷിയോടാണ് പ്രതിബദ്ധത. ഒരുപക്ഷേ, ബന്ധവും സ്വന്തവും വ്യക്തിതാത്പര്യവുമൊക്കെ ന്യായാധിപനും അതിന്റെ പ്രയോജനം ആഗ്രഹിക്കുന്ന കക്ഷിക്കും മാത്രം അറിയാവുന്ന കാര്യമായിരിക്കും. മറുകക്ഷിയും അയാളുടെ വക്കീലും അതിനെ സംബന്ധിച്ച് പൂര്‍ണമായി അജ്ഞരായിരിക്കും. ഇവിടെയാണ് സ്വന്തം മനഃസാക്ഷിയോടുള്ള വിധേയത്വം. ഇവിടെ ഒരുപക്ഷേ വ്യക്തിപരമായ ബന്ധവും സ്വന്തവും താത്പര്യവും ഒന്നുമില്ലാതെതന്നെ തനിക്കൊഴിവാക്കാന്‍ പറ്റാത്ത, തീരാത്ത കടപ്പാടുകളുള്ള വ്യക്തികളെക്കൊണ്ട് തന്റെമേല്‍ ചെലുത്തുന്ന താങ്ങാനാവാത്ത സമ്മര്‍ദമായിരിക്കും ന്യായാധിപന്റെ മനഃസാക്ഷിയോടുള്ള ഏറ്റവും വലിയ വെല്ലുവിളി.

'സ്വന്തവും ബന്ധവും സ്വാധീനവും ഒന്നും എനിക്ക് പ്രശ്‌നമല്ല, എന്റെ നീതിബോധം അതിനേക്കാളൊക്കെ ഉപരിയാണ്. എനിക്കെന്റെ മനഃസാക്ഷിയോട് മാത്രമേ നീതിപുലര്‍ത്തേണ്ടതുള്ളൂ' എന്നൊക്കെ ഒരു ന്യായാധിപന് അവകാശപ്പെടാമായിരിക്കാം. എന്നാലും അത്തരം സത്യങ്ങള്‍ മറുകക്ഷിയോടും വക്കീലിനോടും മറച്ചുവെച്ചുകൊണ്ടുള്ള മനഃസാക്ഷിവാദം അധാര്‍മികമാണ്. മനഃസാക്ഷി പോസ്റ്റുമോര്‍ട്ടത്തിന് വിധേയമാക്കാന്‍ കഴിയില്ലല്ലോ! സായിപ്പന്‍മാര്‍ക്ക് ഒരുപക്ഷേ, ഇത്തരം ഒരു ന്യായീകരണത്തിന് സാധുത ഉണ്ടായിരിക്കാം. സാമൂഹികബന്ധങ്ങളോടുള്ള അവരുടെ കാഴ്ചപ്പാടും ധാര്‍മികതയോടുള്ള അവരുടെ പ്രതിബദ്ധതയും സത്യസന്ധതയും നമ്മുടേതില്‍നിന്ന് വിഭിന്നമാണ്. സാമൂഹികബന്ധങ്ങള്‍ക്ക് വലിയ വിലകല്പിക്കുന്ന എന്നാല്‍, മറ്റ് രണ്ടുകാര്യങ്ങള്‍ക്കും അത്ര വിലകല്പിക്കാത്ത നമ്മുടെ അത്തരം അവകാശവാദങ്ങള്‍ സാധാരണനിലയില്‍ പൊള്ളയായിരിക്കും. മറുകക്ഷിയുടെയോ അയാളുടെ വക്കീലിന്റെ കൂടെയൊ സര്‍ക്കീട്ടുപോകുകയോ ക്ലബ്ബിലിരുന്ന് ചീട്ടുകളിക്കുകയോ ചെയ്യുന്ന ഒരു ജഡ്ജി തന്റെ കേസ് കേള്‍ക്കുന്നത് ഒരു ഇന്ത്യന്‍ കക്ഷിക്കും സ്വീകാര്യമായിരിക്കില്ല. ആരോപണം സത്യമാണെങ്കിലും താന്‍ നിഷ്പക്ഷനും സത്യസന്ധനുമാണ് എന്ന ജഡ്ജിയുടെ അവകാശവാദം സത്യമാണെങ്കില്‍പ്പോലും ആ കക്ഷിയുടെ മനസ്സ് സംശയംകൊണ്ട് വീര്‍പ്പുമുട്ടും. അതിനാല്‍ പാശ്ചാത്യരുടെ സ്വഭാവമോ മാര്‍ഗനിര്‍ദേശതത്ത്വങ്ങളോ ഇക്കാര്യത്തില്‍ സ്വീകരിക്കുന്നത് നമുക്കാശാസ്യമല്ല.

ഇവിടെയാണ് ഈ വിഷയത്തിലുള്ള നീതിശാസ്ത്രത്തിന്റെ പ്രസക്തി. പരിഷ്‌കൃത നീതിശാസ്ത്രത്തിന്റെ ഒരു അടിസ്ഥാനശിലയാണ് 'നീതി ചെയ്താല്‍മാത്രം പോരാ നീതി ചെയ്തു എന്ന് ബോധ്യപ്പെടുത്തുകയും വേണം' എന്നുള്ളത്. പരസ്യമായ കോടതി നടപടികളും ഇരു ഭാഗത്തേയും കേള്‍ക്കലും കാര്യകാരണസഹിതമായ വിധിന്യായങ്ങളുമൊക്കെ ഈ അടിസ്ഥാനതത്ത്വത്തിലധിഷ്ടിതമാണ്. ഈ മൂലമന്ത്രത്തോടും താന്‍ ചൊല്ലിയ ഭരണഘടനാ പ്രതിജ്ഞയോടും നീതി പുലര്‍ത്താനായിരിക്കാം ചില ന്യായാധിപന്‍മാര്‍ ചില കേസുകള്‍ കേള്‍ക്കുന്നതില്‍നിന്ന് വിട്ടുനില്‍ക്കുന്നത്. ഈ കാര്യത്തില്‍ ഭാവിയില്‍ വിവാദങ്ങള്‍ക്കും ആക്ഷേപങ്ങള്‍ക്കും ഇടയാക്കി നീതിന്യായസംവിധാനത്തെ കരിതേയ്ക്കുന്നതിനുപകരം, തനിക്ക് താനെടുത്ത പ്രതിജ്ഞയോട് കൂറുപുലര്‍ത്താന്‍ കഴിയില്ല എന്ന് സ്വയംതോന്നുന്ന അവസരത്തില്‍ സ്വന്തം മനഃസാക്ഷിയോട് നീതിപുലര്‍ത്തിക്കൊണ്ട് അത്തരം ഒരു ഉത്തരവാദിത്വത്തില്‍നിന്ന് മാറിനില്‍ക്കുന്നതാണ് ഒരു ന്യായാധിപന് ഉത്തമം.
 ഇവിടെയാണ് നീതിന്യായ പ്രക്രിയയില്‍ ന്യായാധിപന്റെ മനസ്സിന്റെയും മനഃസാക്ഷിയുടെയും പ്രസക്തി. സ്വന്തം മനഃസാക്ഷിയുടെ വിളികേള്‍ക്കാനുള്ള സ്വാതന്ത്ര്യം ന്യായാധിപന്‍മാര്‍ക്ക് കൊടുത്തേ മതിയാകൂ. മറിച്ചുള്ള വാദം അവരെയും നീതിന്യായ വ്യവസ്ഥയെപ്പോലും സംശയത്തിന്റെ നിഴലില്‍ നിര്‍ത്താനേ ഉപകരിക്കൂ. വിമര്‍ശനത്തിനും സ്വാധീനത്തിനും ഭീഷണിക്കും വഴങ്ങി സ്വന്തം മനഃസാക്ഷിക്കെതിരെ തെറ്റായ വിധിന്യായങ്ങളെഴുതുന്ന ന്യായാധിപന്‍മാരേക്കാളും എന്തുകൊണ്ടും നല്ലവര്‍, അത്തരം കെട്ടിവെക്കുന്ന ഒരു ഉത്തരവാദിത്വത്തില്‍നിന്ന് ഒഴിഞ്ഞുമാറുന്നവരാണ്. കമ്പ്യൂട്ടറുകള്‍ വിധിയെഴുതുന്ന കാലം വരുന്നതുവരെ നമ്മളെപ്പോലുള്ള സാധാരണ മനുഷ്യജീവികളായ ന്യായാധിപന്‍മാര്‍ക്ക് അവരെടുത്ത ഭരണഘടനാ പ്രതിജ്ഞയോട് നീതിചെയ്യാനായി അത്യാവശ്യം സ്വാതന്ത്ര്യമൊക്കെ നമുക്ക് കൊടുക്കാം. നിര്‍ബന്ധിച്ചോ ഭീഷണിപ്പെടുത്തിയോ നല്ലൊരു സാഹിത്യസൃഷ്ടിക്ക് ജന്മം നല്‍കാന്‍ കഴിയില്ല എന്നപോലെയാണ് നല്ലൊരു വിധിന്യായത്തിന്റെ കാര്യവും.

ഇതൊക്കെയാണെങ്കിലും ഒരു യാഥാര്‍ഥ്യം അംഗീകരിക്കാതിരിക്കാന്‍ വയ്യ. 'ഒരു പ്രമുഖ രാഷ്ട്രീയ നേതാവ് ഉള്‍പ്പെട്ട കേസ് (ലാവലിന്‍) പരിഗണിക്കുന്നതില്‍നിന്ന് സംസ്ഥാനത്തെ ഉന്നതകോടതിയിലെ ചില ന്യായാധിപന്‍മാരെയെങ്കിലും വിലക്കിയ ഘടകമെന്താണ് എന്ന സാധാരണക്കാരന്റെ ചോദ്യം ഉത്തരം ലഭിക്കാതെ അന്തരീക്ഷത്തില്‍ പടരുന്നു' എന്ന അഭിപ്രായം ('ലാവലിന്‍: ന്യായാധിപന്‍മാര്‍ പിന്മാറിയത് ന്യായമോ?, മാതൃഭൂമി, ഫിബ്രവരി 1) വളരെ പ്രസക്തമാണ്. ഇതിനൊരു പോംവഴിയേ ഉള്ളൂ. കേസ് കേള്‍ക്കുന്നില്ല എന്നുതീരുമാനിക്കാനുള്ള കാരണം ന്യായാധിപന്‍മാര്‍ തുറന്നുപറയുകയും കേസ് മാറ്റുന്ന ഉത്തരവില്‍ അത് രേഖപ്പെടുത്തുകയും വേണം. സാധാരണ കേസുകള്‍ മാറ്റുമ്പോള്‍ ചില ന്യായാധിപന്‍മാര്‍ അതിനുള്ള കാരണം തുറന്നുപറയാനുള്ള ആര്‍ജവം കാണിക്കാറുണ്ട്. ഇവിടെയുള്ള ബുദ്ധിമുട്ട്, സ്വന്തവും ബന്ധവും വ്യക്തിതാത്പര്യവുമാണെങ്കില്‍ അത് തുറന്നുപറയാം. മടിക്കാനും ഭയക്കാനും ഒന്നുമില്ല. പക്ഷേ, പുറത്തുപറയാന്‍ കൊള്ളാത്ത വന്‍സ്വാധീനങ്ങളാണെങ്കിലോ? അതിനടിമപ്പെട്ടില്ലെങ്കിലും കുറഞ്ഞപക്ഷം അത് പരസ്യപ്പെടുത്താതിരിക്കാനുള്ള മര്യാദയോ നന്ദിയോ എങ്കിലും കാട്ടണ്ടെ. വാക്കാലുള്ള ഹര്‍ജിയിലെ പ്രാര്‍ഥനയും അതായിരിക്കാം. സഹായിച്ചില്ലെങ്കിലും ഉപദ്രവിക്കല്ലേ എന്ന്.

സുപ്രീംകോടതിയിലെ സീനിയര്‍ അഡ്വക്കേറ്റാണ് ലേഖകന്‍ 
